A Sirenia egy a norvégiai Stavangerben alakult metalegyüttes. Zenéjükben főként a gothic metal és a szimfonikus metal motívumai keverednek. A zenekart Morten Veland, a Tristania együttes alapító tagja hozta létre 2001 januárjában. Dalaikat a heves érzelmek és a hangulat gyakori váltakozása jellemzi, melyek általában az élettel, a halállal, a szerelemmel, a gyűlölettel, a paranoiával és szellemi hanyatlással foglalkoznak.
Első albumukon, az At Sixes and Sevens-en Fabienne Gondamin énekelt, ám ő csak egy session-zenészként működött közre, egy évvel később az akkor 18 éves Henriette Bordvik csatlakozott hozzájuk. Vele készült el az An Elixir for Existence lemez, ő azonban 2005-ben otthagyta a csapatot, hogy másféle műfajokban is kipróbálhassa magát (jelenleg az Abyssic nevű formáció gitárosa). 2006-ban a dán Monika Pedersen lett az új frontasszony; a Nine Destinies and a Downfall vele került rögzítésre. Egy év múlva ő is kilépett a zenekarból, amelynek tagjai ekkor az interneten kerestek új énekest. 2008 tavaszán, több, mint 500 jelentkező közül választották ki a spanyol Pilar Giménez Garciát, alias Ailynt. Az énekesnő szülőhazájában már ismert előadónak számított, tagja volt egy ázsiai popdalok feldolgozását játszó lánycsapatnak és a 2007-es spanyol X-Faktorban is szerepelt, ahonnan a negyedik körben esett ki. Rekordhosszúságú ideig, 8 évig erősítette a zenekart, 2016 nyarán azonban távoznia kellett a zenekarból. Édesanyja ez év májusában tragikus hirtelenséggel elhunyt, amely a hétéves kora óta inzulinhiányos cukorbetegséggel élő énekesnőnél egészségi gondokat idézett elő. Helyére a francia származású Emmanuelle Zoldan került, aki hazájában már évek óta elismert operaénekesnőként ténykedett. Ugyanezen év novemberében megjelent a csapat új albuma, a Dim Days of Dolor, majd 2018 októberében az Arcane Astral Aeons. Az együttes utolsó kiadványa a Riddles, Ruins & Revelations című nagylemez volt 2021. február 12-én, amely album jóval modernebb hangzást kapott, mint elődei, ám a csapat törekedett azon jellegzetességek megtartására is, amelyekről a Sirenia felismerhető. Három kislemezes dal jelent meg a lemezről, az "Addiction No. 1", a "We Come To Ruins", valamint Desireless 1986-ban megjelent, nagy sikert aratott "Voyage, Voyage" című szerzeményének feldolgozása.
A gothic metal, vagy goth metal a heavy metal egyik alműfaja, mely a heavy metal súlyosságát és a gothic rock sötét melankóliáját ötvözi. A stílus eredete az 1990-es évek elejére, a doom metal és a death metal fúziójára vezethető vissza. A gothic metal változatosságát azok a zenekarok adják, melyek a heavy metal különböző stílusaiba adaptálták a "gótikus" megközelítést, ebből adódóan előfordulhat akár black metal-al vagy más extrém metal stílusokkal történő fúzió is. A gótikus, romantikus horror irodalom és a személyes tapasztalások ihlette dalszövegek általában melodramatikus és gyászos hangvételűek.
A gothic metal úttörői, köztük a Paradise Lost, a My Dying Bride és az Anathema, mind Anglia északi részéről származnak. További úttörő zenekarok a '90-es évek első feléből az amerikai Type O Negative, a svéd Tiamat, a vajdasági Nevergreen és a holland The Gathering. A tiszta női és az agresszív férfi énekhang kombinációjára épülő "szépség és szörnyeteg" vokálmegoldásokat a norvég Theatre of Tragedy együttese fejlesztette ki. Az 1990-es évek közepén olyan együttesek, mint a portugál Moonspell vagy a brit Cradle of Filth a black metalt vegyítették a gótikus stílussal. Az évtized végére a gothic metal szimfonikus változatával állt elő a norvég Tristania és a holland Within Temptation.