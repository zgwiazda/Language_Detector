Columbo alakja az Egyesült Államokban először 1960-ban tűnt fel a The Chevy Mystery Show című sorozat 10. részében (Enough Rope), ahol Columbo szerepét Bert Freed alakítja. A történetet színpadra adaptálták, 1962-ben a Presciption: Murder című előadásban Thomas Mitchell játszotta a hadnagyot. 1968-ban az NBC tévétársaság filmre vitte a Prescription: Murdert („Recept: Gyilkosság”). Ebben már Peter Falk játszotta Columbo hadnagyot, aki – a korábbi forgatókönyveket is alapul véve – egy Gene Barry által játszott gyilkos orvost buktatott le. A szerep népszerűsége egy önálló televíziós sorozat elindításához vezetett, melyet eleinte hetente egyszer vetítettek. A Columbo a Nielsen-osztályozás szerint azonnali siker volt, és Falk Emmy-díjat nyert a sorozat első évadjában nyújtott alakításával. Ezután hét egész szériát forgattak és sugároztak, majd egy évtizednyi (1978) megszakítás után már az ABC tévétársaságnál jelentkezett filmek formájában.
A sorozat hosszát jellemzi, hogy az utolsó részben két olyan színész alakította a két gyilkost, akik az első rész készítésekor még nem éltek.
Az olasz származású Frank Columbo, divatra, luxusra igénytelen rendőrségi nyomozó, a tökéletes kispolgár megtestesítője. Látszólag naiv, lassú észjárású, ezért a tettesek eleinte félvállról veszik, míg ki nem derül számukra, hogy a látszat csal. A feleségét rendszeresen emlegeti, de sosem láthatjuk. Nincs gyermeke, konkrétan nyilatkozik róla a Nyugodjék békében Columbo asszony részben. Valamicskét még beszél olaszul, népes olasz rokonságával tartja a kapcsolatot. Nem keres jól, szerény, kertes házban él. Egy, saját bevallása szerint nem túl okos, Kutya nevű, elaltatás elől megmentett menhelyi basset hound gazdája. Egyáltalán nem sportol, viszont szenvedélyes szivarozó, ami miatt sokszor van problémája. Szénanáthája minden tavasszal kínozza, tüsszög tőle és könnyezik, de nem szed rá antihisztamint, mert az elálmosítja. Felesége tiltakozása ellenére szinte mindig ugyanazt a viseltes ballonkabátot hordja, s drapp öltönyt krémszínű inggel és zöld nyakkendővel.
Egy lefutott, 1959-es Peugeot 403-as kabrióval jár, de nem jó autóvezető, sőt figyelmetlen és a szabályokkal sincs egészen tisztában. Az egyetlen extra a rendőrségi URH-adó-vevő volt az autójában, az autórádión kívül. (A megkülönböztető fényt sem tudja, hogyan kell a kocsijára kirakni.) Ezt a példányt egyébként Peter Falk személyesen választotta ki a Universal Studio egyik parkolójából. Az autó további ismérve, hogy alig volt karbantartva, éppen csak annyira, hogy menjen. Feleségének is van saját autója, de az – szerinte – az övével szemben „csak közlekedni jó”. Szerény, jövedelméhez illő életvitelt folytat, sokszor rácsodálkozik a gazdagok fényűzésének haszontalanságára.
Igen rossz céllövő, az előírt lövészetekre maga helyett kollégáját küldi el. Nem is hord fegyvert magával. A dartsot viszont mesterien kezeli; egyetlen jó dobással lefőzi nagyképű ellenfeleit. Ők minden esetben magasabb társadalmi osztályba tartozó, eredetileg jóravaló emberek, akik bizonyos élethelyzetben másként megoldhatatlan családi, üzleti problémájukat alaposan kigondolt és megtervezett gyilkossággal kívánják elintézni. Gyakran az áldozatok sem ártatlanok, sokszor előfordul, hogy zsarolni akarják, vagy egzisztenciálisan tönkre próbálják tenni későbbi gyilkosukat.
Professzionális és erőszakos bűnözőkkel, bandák ügyeivel, hétköznapi emberek bűneseteivel Columbo nem foglalkozik. Sohasem mutat gyűlöletet az elkövetők iránt, sokukat még tisztelni is képes.
Columbo sikereivel nem törekszik hírnévre, sőt inkább a háttérben marad. Azzal indokolja ezt, hogy számára sokkal nagyobb öröm a nyomozást sikerrel véghez vinni, minthogy az abból fakadó dicsőséggel kérkedjék. Kerüli a nyilvánosságot, csak néha-néha kerül a média középpontjába. Épp ezért nem közismert személy, a gyilkosoknak kezdetben fogalmuk sincs arról, kivel állnak szemben, így sokan alábecsülik a képességeit. Ha ellenfelei kénytelenek néha elismerni rátermettséget, a válasza: „Csak a munkámat végzem.”
Az a tény, hogy Peter Falk a jobb szemére vak volt, megjelenik a sorozatban. A Visszajátszás (Playback) című epizódban ez nem jön ki a magyar szinkronban, de az eredeti szövegben "caught my eye" (és nem "eyes") hallható. A végzetes nyom (A Trace of Murder) című résznek a magyar változata is visszaadja ezt, amikor is megkéri kollégáját, hogy tartson vele, mondván: "Három szem többet lát".