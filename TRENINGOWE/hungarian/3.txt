A Wembley Stadion (szponzorációs okokból angolul: Wembley Stadium connected by EE) egy labdarúgó-stadion Wembley-ben, Londonban. 2007-ben nyílt meg a korábbi Wembley Stadion helyén, melyet 2002–2003-ban bontottak le. A stadion nevezetes labdarúgó-mérkőzéseknek ad otthont, többek között itt játssza találkozóit az angol válogatott, és itt rendezik az FA-kupa döntőjét. A Wembley Stadion az angol válogatottat irányító testületnek, az Angol labdarúgó-szövetségnek (FA) a székhelye, melynek leányvállalata a Wembley National Stadium Ltd (WNSL). 90 000 férőhelyével az Egyesült Királyság legnagyobb, és Európa második legnagyobb stadionja.
A Populous és a Foster and Partners által tervezett stadiont a 134 méter (440 láb) magas Wembley Arch koronázza meg, amely esztétikus mérföldkőként szolgál Londonban és szerkezetileg is, a boltív ugyanis a teljes tetőterhelés 75%-át támasztja. A stadiont az ausztrál Multiplex cég építette 798 000 000 fontos – ma 1,2 milliárd fontnak megfelelő – költséggel. A közhiedelemmel ellentétben a stadionnak nincsen behúzható tetője, amely teljesen elfedi a pályáját. Két, részben visszahúzható tetőszerkezet kinyitható a stadion keleti és nyugati vége felett, hogy elősegítse a napfényt, ez által pedig a pálya füvezetének növekedését is.
Az angol válogatott hazai mérkőzései és az FA-kupa döntő mellett a stadion az angol labdarúgás egyéb jelentős meccseinek is otthont ad, többek között a szezonnyitó Community Shieldnek, a Ligakupa-döntőnek, az FA-kupa elődöntőjének, a Football League Trophynak, az English Football League rájátszásainak, az FA Trophy-nak, az FA Vase-nek, és a National League rájátszásainak. AZ Európai Labdarúgó-szövetség ötcsillagos stadionjában zajlott az UEFA-bajnokok ligája 2011-es és 2013-as döntője, és hét mérkőzést fognak megrendezni ott a 2020-as Európa-bajnokságon (az elődöntőt és a döntőt is), valamint a stadion a 2023-as Bajnokok Ligája-döntőjének helyszíne lesz. 2020-ban itt rendezték volna meg a Bajnokok Ligája döntőjét, de a Covid19-pandémia miatt végül biztonsági okokból áttették a müncheni Allianz Arénába, helyette végül a 2024-ben kapta meg a rendezési jogot. A stadion volt a házigazdája a 2012. évi nyári olimpiai játékok során a labdarúgás aranyéremért folyó mérkőzéseinek. A Wembley ad otthont a ligarögbi kupa-döntőjének, illetve 2019-ig a National Football League London Games kiírásának is, valamint számos zenés koncertet is rendeznek meg itt. 2017 augusztusa és 2019 márciusa között ideiglenes otthona volt a Premier League-ben szereplő Tottenham Hotspur gárdájának, miután lebontották a White Hart Lane-t, és az újat megépítették.
2014-ben a Wembley Stadion hatéves támogatási megállapodást kötött az EE Limited mobilszolgáltatóval, melynek keretében a cég technológiai és infrastrukturális szolgáltatásokat nyújt a helyszín számára. A megállapodás értelmében a stadiont "EE által támogatott Wembley Stadionnak" (Wembley Stadium connected by EE) nevezik.

